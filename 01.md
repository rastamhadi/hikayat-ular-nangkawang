# 01

Muka f.1r - f.3r

Bismillahirahmanirahim.
Surah al-Fatihah al-Kitab saba’ah ayat.

Bismillahirahmanirahim.
Wabihi nastain billahi ali. Ini hikayat orang dahulu kala diceterakan oleh orang yang empunya cetera ini. Segala peristiwa diakunan seorang raja di negeri Kembayat, terlalu amat besar kerajaannya. Baginda itu ada beranak tujuh orang, perempuan belaka. Maka terlalulah kasih ayahanda baginda akan anaknya ketujuh itu. Di dalam anaknya itu, puteri bongsu itulah yang teramat kasih ayahanda baginda. Lagipun dengan baik rupa paras seperti anak bidadari, demikianlah rupanya puteri bongsu itu.
Maka diperbuatkanlah oleh ayahanda Baginda itu suatu taman akan tempat anakanda baginda semuanya sekalian itu bermain-main. 

Maka di dalam taman itu adalah berbagai-bagai jenisnya bunga-bungaan dan buah-buahan di dalam taman itu. Maka Tuan Puteri ketujuh itu pun pergilah bermain-main ke taman itu dan mandi di dalam kolam itu. Maka Tuan Puteri sekalian itupun pergilah mengentas bunga-bungaan seraya digubahnya akan dipersuntingkannya. Maka sekaliannya ia bersunting bunga digubah itu seraya bersenda-senda dan bergurau dengan segala Mak Inang pengasih dayang-dayang sekalian. Maka lalu ia pergi mandi pada kolam itu. Maka kata puteri yang sulung, “Adinda adalah kita semuanya ini seumpama bunga kembang tidak nurmala lagi menantikan kumbang datang menyeringkan dia tidakkan datang jangankan diseringkan malas pula ia tiada jika tidak nurmala nescaya gugurlah kebumi maka tiadalah berguna lagi.

Maka kata Puteri yang tengah itu, “Ya kekanda, pada tiap-tiap yang didengar kembanglah miringkan bunga, maka sekarang ini bungalah rupanya mencahari kumbang, jangankan pada sekuntum bunga seekor kumbang menyerang ia di dalam tujuh kuntum bunga ini seekor kumbang menyerang dia pun padalah”. Maka kata Puteri Sulung, “ayuh adinda marilah kita pergi mandi ke kolam dan kita bermain-main di Balai Pebujangan. Kita berpalis-palis kalau-kalau dikasihan oleh segala dewa-dewa akan kita sekalian ini”. 

Maka pergilah puteri ketujuh itu mandi berlangir, bersintuk dan  berlumur berbadak serta berpalis-palislah segala Tuan Puteri itu. Ada yang berpukaskan akan raja-raja lenderanya. Ada yang berpukaskan dewa-dewa. Ada yang berpukas akan mambang diawan. Ada yang berpukas akan andar-andaran. Maka Puteri yang bongsu pun berpukaslah akan ular nangkawang itu, maka kata puteri keenam dengan amarahnya “hai adik bongsu mengapakah kamu mekehendak berlakikan kepada ular nangkawang itu? Biarlah kami persembahkan pada ayah bonda suruh hantarkan ke dalam hutan rimba belantara itu dengan seorang dirinya.